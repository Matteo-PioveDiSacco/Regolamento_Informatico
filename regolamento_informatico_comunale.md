# Regolamento aziendale per l’utilizzo del Sistema Informatico  
## Comune di Piove di Sacco
### Indice generale
[1 Premessa]()
[2 Nomi dei PC](url)
3 Elenco dei Fornitori delle procedure software
4 Informazioni riservate
5 Utilizzo dei dispositivi informatici
5.1 Utilizzo delle pen-drive USB
5.2 Utilizzo dei supporti magnetici
5.3 Utilizzo di CD e DVD
6 Utilizzo della rete
6.1 Uso della posta elettronica
6.2 La Posta Elettronica Certificata (PEC)
6.3 Il servizio BoxRoom
6.4 Uso della rete Internet e dei relativi servizi
7 Teleassistenza o Assistenza Remota
8 Gestione delle password
8.1 Password per la posta elettronica
9 L'Inventario dei Dispositivi Informatici.
10 Utilizzo di computer non appartenenti all'Inventario dei Dispositivi
Informatici
11 Utilizzo di computer portatili
12 Manutenzioni, riparazioni e aggiornamenti
13 Osservanza delle disposizioni in materia di Privacy
14 Non osservanza della normativa aziendale
15 Aggiornamento e revisione

### 1 Premessa (#premessa)
La progressiva diffusione delle nuove tecnologie informatiche, e
l'accesso alla rete Internet dai Personal Computer, espone il Comune di Piove
di Sacco ai rischi di un coinvolgimento sia patrimoniale che penale, creando
problemi alla sicurezza e all’immagine del Comune stesso.
Premesso quindi che l’utilizzo delle risorse informatiche e telematiche del
Comune deve sempre ispirarsi al principio della diligenza e correttezza,
comportamenti che normalmente si adottano nell’ambito di un rapporto di
lavoro, il Comune di Piove di Sacco ha adottato un Regolamento interno
diretto ad evitare che comportamenti inconsapevoli possano innescare
problemi o minacce alla sicurezza nel trattamento dei dati.
Il presente regolamento si applica alle apparecchiature presenti
all'interno dell'Inventario dei Dispositivi Informatici (vedere il capitolo 9) e, in
misura ridotta, anche a quelle che non ne fanno parte e tuttavia vengono
utilizzate nei locali del Comune di Piove di Sacco (vedere il capitolo 10).
### 2 Nomi dei PC (#nomi_dei_pc)
Ogni PC collegato alla rete comunale ha un codice univoco chiamato
“Nome PC” che lo identifica nel dominio. L'operatore è in grado di conoscere il
nome del PC in dotazione osservando il desktop nell'angolo in basso a destra
come mostrato nell'immagine seguente:
Conoscere il nome del PC su cui si sta lavorando, o conoscere il modo di
individuarlo, è importante per avvalersi dell'assistenza tecnica remota.
### 3 Elenco dei Fornitori delle procedure software
Quello che segue è l'elenco delle aziende software con le quali il
Comune di Piove di Sacco ha sottoscritto, per l'anno 2013, un contratto di
assistenza. Gli utenti che utilizzano le procedure di tali aziende sono
autorizzati a contattarle per servirsi del servizio di hot line telefonica.

MEGASP S.r.l. - Seconda strada 16/18, 35129
Padova (PD)
Tel. 049 843 06 00, Fax 049 807 60 29
INNOVARE 24 S.p.a. - Via A. Gramsci 36, 46020
Pegognaga (MN)
Tel. 0376 552501, Fax 0376 552270
Progetti di Impresa S.r.l. - Via C. Zucchi 31, 41100
(MO)
Tel. 059 822304, Fax 059 822408
Kibernetes S.r.l. - Via Galileo Galilei 1, 31057 –
Silea (TV)
Tel. 0422 363693, Fax 0422 460125
Halley Informatica – Via Lombardi 14 int. 7/8,
30020 Marcon (VE)
Tel. 800 400 250, Fax 041 5951460
RHX Studio Associato – Piazza Resistenza 5/1,
31053 Pieve di Soligo (TV)
Tel. 0437 3730899, Fax 0437 3731180
Puntonet Servizi S.r.l. - Via Antonio Gramsci 23,
35028 Piove di Sacco (PD)
Tel. 049 5842845, Fax 049 5841774
PROVINCIA di PADOVA – Piazza Antenore 3,
35121 Padova (PD)
Tel. 049 820 14 50, Fax 049 820 19 29,
N.Verde 800 18 50 17
REGIONE VENETO – Via Pacinotti 4, 30170 Porto
Marghera (VE)
Tel. 041 27 92 202, Fax 041 27 92 218
### 4 Informazioni riservate
Per garantire un ulteriore livello di sicurezza sull'impianto informatico e
sugli apparati elettronici in funzione all'interno del Comune è opportuno che
non venga divulgata pubblicamente, senza previa autorizzazione del C.E.D.,
alcuna informazione di tipo tecnico o finanziario da cui potrebbe essere
possibile risalire alla situazione informatica attualmente in essere; ad esempio:
il numero di PC installati, i nomi delle aziende che provvedono alla
manutenzione, la data di acquisto delle apparecchiature, l'ammontare annuo
in euro delle spese di manutenzione, l'ammontare annuo in euro degli
investimenti, etc.
Tali dati inoltre, qualora contengano nomi di società o indirizzi di posta
elettronica o altri dati riservati, devono rimanere particolarmente tutelati per
non incorrere involontariamente al fenomeno dello spam o peggio alla
violazione degli articoli 23 e 25 del Dlgs. 196/2003.
Per questi motivi sono inoltre vietate le interviste telefoniche e la
compilazione di questionari cartacei o elettronici con finalità di raccolta dati
tranne nei casi in cui l'azienda richiedente stia operando su mandato
particolare dello Stato (es. censimenti ISTAT, richieste del Prefetto, etc.).
### 5 Utilizzo dei dispositivi informatici
I dispositivi informatici (Personal Computer, Palmari, etc.) affidati ai
dipendenti sono degli strumenti di lavoro.
Ogni utilizzo non inerente all’attività lavorativa può contribuire ad
innescare disservizi, costi di manutenzione e, soprattutto, minacce alla
sicurezza.
L’accesso all’elaboratore è protetto da password che deve essere
custodita dall’utente con la massima diligenza e non divulgata.
La stessa password potrà essere richiesta per l’accesso alla rete, per il
collegamento a Internet o per gli applicativi.
Si ricorda che ogni singola postazione non deve essere lasciata
incustodita in modo da permettere accesso a persone non autorizzate. La
postazione potrà essere protetta mediante utilizzo di screen-saver con
password o effettuando l’operazione di logout o logout rapido (tasto “” e
“L”).
Non è consentito modificare le impostazioni del BIOS o del software di
configurazione hardware del sistema.
Non è consentita nessuna operazione di forzatura fisica dei dispositivi.
L’Amministratore di Sistema potrà accedere ai dati e agli strumenti
informatici esclusivamente per permettere alla stessa azienda, titolare del
trattamento, di accedere a dati trattati da ogni incaricato con le modalità fissate
dalla stessa azienda, al solo fine di garantire l’operatività, la sicurezza del
sistema ed il normale svolgimento dell’attività aziendale nei casi in cui si renda
indispensabile ed indifferibile l’intervento, ad esempio in caso di prolungata
assenza od impedimento dell’incaricato, informando tempestivamente
l’incaricato dell’intervento di accesso realizzato.
Non è consentito installare e/o eseguire programmi provenienti
dall’esterno salvo previa autorizzazione (in forma scritta tramite e-mail)
dell’Amministratore di Sistema, in quanto sussiste il grave pericolo di portare
virus informatici e di alterare la stabilità delle applicazioni dell’elaboratore.
Non è consentito l’uso di programmi diversi da quelli distribuiti ed
installati ufficialmente dall'Amministratore di Sistema del Comune di Piove di
Sacco. L’inosservanza di questa disposizione, infatti, oltre al rischio di
danneggiamenti del sistema per incompatibilità con il software esistente, può
esporre l’azienda a gravi responsabilità civili ed anche penali in caso di
violazione della normativa a tutela dei diritti d’autore sul software (D. Lgs.
518/92 sulla tutela giuridica del software e L. 248/2000 nuove norme di tutela
del diritto d’autore) che impone la presenza nel sistema di software
regolarmente licenziato o comunque libero.
Non è consentito all’utente modificare le caratteristiche impostate sul
proprio dispositivo informatico ad esclusione di quelle identificate come
personalizzazioni, salvo previa autorizzazione (in forma scritta tramite e-mail)
dell’Amministratore di Sistema.
Gli elaboratori devono essere spenti ogni sera prima di lasciare gli uffici o
in caso di assenze prolungate dall’ufficio, salvo diversa disposizione da parte
dell’Amministratore di Sistema.
In ogni caso lasciare un elaboratore incustodito connesso alla rete può
essere causa di utilizzo da parte di terzi senza che vi sia la possibilità di
provarne in seguito l’indebito uso.
Non è consentita l’installazione sull'elaboratore in dotazione di nessun
dispositivo di memorizzazione, comunicazione o altro (come ad esempio
masterizzatori, modem, dispositivi di memorizzazione USB, dispositivi
wireless), se non con l’autorizzazione (in forma scritta tramite e-mail)
dell’Amministratore di Sistema.
Ogni utente deve prestare la massima attenzione ai supporti di origine
esterna, avvertendo immediatamente l’Amministratore di Sistema nel caso in
cui vengano rilevati virus.
#### 5.1 Utilizzo delle pen-drive USB
Si ricorda che l'uso di pen-drive USB è fortemente deprecato in quanto
fonte sicura di virus informatici; il mezzo consigliato per il trasferimento dei dati
è la posta elettronica che automaticamente controlla i documenti allegati
segnalando eventuali file dannosi.
Altro sistema consentito per realizzare uno scambio di dati massivo tra
Amministrazione Comunale e il mondo esterno è il servizio BoxRoom (vedi
punto 6.3) che consente di mettere in linea file di grandi dimensioni evitando lo
speco di supporti magnetici ed ottici i quali contribuiscono ad inquinare
l'ambiente essendo rifiuto non riciclabile.
Qualora si dovesse comunque procedere all'uso delle pen-drive USB, è
necessario contattare l'Amministratore di Sistema per eseguire un controllo
preventivo sui dati in esse contenuti.
#### 5.2 Utilizzo dei supporti magnetici
Quando presenti, tutti i supporti magnetici riutilizzabili (dischetti, cassette,
cartucce, dispositivi di memorizzazione USB, etc.) contenenti dati sensibili e
giudiziari devono essere trattati con particolare cautela onde evitare che il loro
contenuto possa essere recuperato (punto 22 del disciplinare tecnico, D. Lgs.
196 del 30/06/2003). Una persona esperta potrebbe infatti recuperare i dati
memorizzati anche dopo la loro cancellazione.
I supporti magnetici contenenti dati sensibili e giudiziari (punto 21 del
disciplinare tecnico, D. Lgs. 196 del 30/06/2003) devono essere custoditi in
archivi chiusi a chiave.
#### 5.3 Utilizzo di CD e DVD
I supporti come i CD o i DVD con contenuto non autoinstallante possono
essere utilizzati liberamente.
Diversamente, quando un CD o un DVD tenta di installare del software
sulla macchina l'operazione deve essere interrotta immediatamente, in questo
caso contattare l'Amministratore di Sistema per eventuali ragguagli.
Anche se generalmente non è rischioso utilizzare il lettore ottico del PC
in dotazione per riprodurre CD o DVD musicali o comunque multimediali, si
ricorda che e' illegale detenere file musicali e/o video protetti dai diritti d'autore,
in formato compresso o non compresso (mp3,wav,wma,avi,mpeg, ecc.)
ottenuti con metodi ritenuti illegali dalle norme sul diritto d'autore (leggi
248/2000 e 128/04). Si invitano pertanto gli utenti che avessero memorizzato
tali file nei PC del Comune di Piove di Sacco o che detenessero copie
masterizzate non autorizzate di CD o DVD, di procedere alla cancellazione
definitiva dei file e alla rimozione dei supporti contraffatti al fine di non
incorrere nelle sanzioni previste dalla normativa vigente.
### 6 Utilizzo della rete
La “rete” è l'insieme di servizi e apparecchiature tra di loro collegate
attraverso cavi speciali che consentono agli utenti di utilizzare le risorse
informatiche a prescindere dalla loro dislocazione nell'area del Palazzo
Municipale o delle sedi periferiche.
Per evitare un possibile danneggiamento della rete è pertanto proibito
collegare dispositivi informatici non autorizzati alla rete comunale, siano essi
computer portatili, palmari, dispositivi WiFi o BlueTooth, senza aver ricevuto
precise istruzioni dall'Amministratore del Sistema.
I servizi di rete e i dispositivi di memorizzazione presenti sono
esclusivamente dedicati a scopi professionali e non possono in alcun modo
essere utilizzati per scopi diversi. Pertanto qualunque file che non sia legato
all’attività lavorativa non può essere dislocato, nemmeno per brevi periodi, in
queste unità. Su queste unità, vengono svolte regolari attività di controllo,
amministrazione e backup.
Le password d’ingresso alla rete e ai programmi sono segrete e vanno
comunicate e gestite secondo le procedure impartite. È assolutamente proibito
entrare nella rete e nei programmi con altri nomi utente.
Se si rivelasse la necessità l’Amministratore di Sistema ha la facoltà di
procedere alla rimozione di ogni file o applicazione che riterrà essere
pericolosi per la sicurezza sia sugli elaboratori sia sulle unità di rete, a cui
seguirà comunicazione all’utente proprietario del file o utilizzatore del sistema
su cui si è effettuato l’intervento.
Costituisce buona regola la periodica (almeno ogni sei mesi)
cancellazione dei file obsoleti o inutili. Particolare attenzione deve essere
prestata alla duplicazione dei dati. È infatti assolutamente da evitare
un’archiviazione ridondante.
È cura dell’utente effettuare la stampa dei dati solo se strettamente
necessaria e di ritirarla prontamente dai vassoi delle stampanti comuni.
In caso di stampe molto lunghe scegliere la stampante più adatta come
indicato dall’Amministratore di Sistema e pianificare se possibile la stampa in
particolari momenti della giornata in modo da non interferire con la normale
attività lavorativa.
#### 6.1 Uso della posta elettronica
La casella di posta elettronica, assegnata dal Comune di Piove di Sacco
all’utente, appartenente al dominio “comune.piove.pd.it” o altri domini
istituzionali utilizzati dal Comune di Piove di Sacco, è uno strumento di lavoro.
Le persone assegnatarie delle caselle di posta elettronica sono responsabili
del corretto utilizzo delle stesse.
È fatto divieto di utilizzare le caselle di posta elettronica aziendale per
l’invio di messaggi personali. Per la partecipazione a dibattiti, forum o mailing-
list è richiesta esplicita autorizzazione (in forma scritta tramite e-mail).
È buona norma evitare messaggi completamente estranei al rapporto di
lavoro o alle relazioni tra colleghi. La casella di posta deve essere mantenuta
in ordine, cancellando documenti inutili e soprattutto allegati ingombranti.
Tutti i programmi di posta elettronica sono in grado di effettuare delle
ricerche nell'archivio della propria posta utilizzando come parametri di ricerca
almeno i seguenti campi: mittente, destinatario, data di invio/ricezione e
oggetto. Normalmente i primi 3 campi sono obbligatori mentre l'oggetto può
anche essere omesso, tuttavia questa è una pratica che viene vivamente
sconsigliata: la mancanza di un oggetto in una mail la rende praticamente
invisibile con il conseguente rischio di aumentare inutilmente lo spazio
utilizzato nell'archivio a disposizione. Non è consigliabile nemmeno creare mail
con un oggetto lunghissimo: qualora dovesse rendersi necessaria
l'esportazione del proprio archivio email in un supporto come un CD o un DVD,
il nome dell'oggetto, che solitamente viene preso come riferimento per il nome
del file, verrebbe troncato ai primi 207 caratteri (considerando anche il
percorso); si conclude quindi che l'inserimento di un l'oggetto in una mail è
fortemente consigliato e deve essere il più sintetico e chiaro possibile.
La documentazione elettronica che costituisce per l’azienda “know how”
aziendale tecnico o commerciale protetto (tutelato in base all’art. 6 bis del r.d.
29.6.1939 n.1127), e che, quindi, viene contraddistinta da diciture od
avvertenze dirette ad evidenziarne il carattere riservato o segreto a tutela del
patrimonio dell’impresa, non può essere comunicata all’esterno senza
preventiva autorizzazione (in forma scritta tramite e-mail) dell'Amministrazione
Comunale.
È possibile utilizzare la ricevuta di ritorno per avere la conferma
dell’avvenuta lettura del messaggio da parte del destinatario, ma di norma per
la comunicazione ufficiale è obbligatorio avvalersi degli strumenti tradizionali
(fax, posta, etc.). L'eccezione a questo si ha con l'uso della posta elettronica
certificata (PEC) il quale utilizzo è descritto al punto 6.2
Per la trasmissione di file all’interno del Comune di Piove di Sacco è
possibile utilizzare la posta elettronica, prestando attenzione alla dimensione
degli allegati; in alternativa è possibile usare il disco di rete “K:\” (presente in
tutti i PC collegati alla rete e visibile a tutti) il quale, essendo una risorsa di rete
speciale autorigenerante, conserva i dati contenuti per un tempo variabile da
uno a due giorni dopo i quali viene automaticamente svuotata. In questo
modo, se l'utente “A” deve passare dei file all'utente “B”, è sufficiente che “A”
memorizzi i file sul disco “K:\”, quindi l'utente “B”, accedendo al disco “K:\”
entro due giorni, trova i file a propria disposizione.
È obbligatorio controllare i file allegati di posta elettronica prima del loro
utilizzo (non eseguire download di file eseguibili o documenti da siti Web o Ftp
non conosciuti).
È vietato inviare catene telematiche (o di Sant’Antonio). Se si dovessero
ricevere messaggi di tale tipo, si deve comunicarlo immediatamente
all’Amministratore di Sistema. Non si devono in alcun caso attivare gli allegati
di tali messaggi.
#### 6.2 La Posta Elettronica Certificata (PEC)
La posta elettronica certificata (PEC) è uno strumento che permette di
dare ad un messaggio di posta elettronica lo stesso valore legale di una
raccomandata con avviso di ricevimento tradizionale.
La posta elettronica certificata, infatti, per essere tale, deve seguire le
regole fissate dal DPR 68/2005 e dalle successive regole da esso previste.
Queste norme, insieme ad altre (in particolare il Codice dell’Amministrazione
Digitale), ne stabiliscono la validità legale, le regole e le modalità di utilizzo. In
particolare:
- Il servizio può essere erogato esclusivamente dai gestori accreditati
presso il CNIPA che è l’organo pubblico preposto al controllo della posta
elettronica certificata.
- Per la PEC devono essere usati domini dedicati (un dominio di PEC
non contiene caselle email non-PEC).
Il Comune di Piove di Sacco ha attualmente attive le seguenti caselle di
posta certificata:
Indirizzo mail
Ufficio responsabile

polisportello@pec.comune.piove.pd.it
Ufficio Segreteria in Piazza Matteotti 4 e Servizio Polisportello
presso Viale degli Alpini 1
segreteria@pec.comune.piove.pd.it
Ufficio Segreteria in Piazza Matteotti 4
anagrafe@pec.comune.piove.pd.it
Ufficio Anagrafe e Stato Civile presso Viale degli Alpini 1
pm@pec.comune.piove.pd.it
Comando di Polizia Locale presso Via Ortazzi 12
La casella “polisportello@comune.piove.pd.it” è la casella principale dove
devono convergere tutte le comunicazioni atte ad innescare qualche tipo di
flusso documentale “Da” e “Per” gli Uffici Comunali in genere.
Sono inoltre presenti un numero variabile di caselle PEC destinate ad
Assessori e Consiglieri Comunali utilizzate dagli stessi per comunicare tra di
loro o verso le PEC del Comune e per comunicazioni di servizio che
necessitano di certificazione (es.: convocazioni, richiesta chiarimenti,
segnalazioni, etc.); queste PEC hanno una struttura comune così formata:
“mbox**@pec.comune.piove.pd.it” dove “**” è un numero che identifica in
maniera univoca il membro della Giunta o del Consiglio.
La posta certificata usata dal Comune di Piove di Sacco può scambiare
messaggi con qualsiasi altro servizio di posta certificata senza creare errori di
trasmissione o anomalie; può anche essere impiegata per scambiare
messaggi con provider non certificati ma in questo caso si verifica un'anomalia
nella trasmissione dovuta al fatto che il provider contattato non supporta la
certificazione PEC.
Non è previsto che possa essere instaurato lo scambio di mail certificate
con il dominio di posta non certificato del Comune di Piove di Sacco, pertanto
lo scambio di messaggi tra “@pec.comune.piove.pd.it” e
“@comune.piove.pd.it” e viceversa genera sempre un errore di trasmissione.
Questa particolarità, oltre ad essere una metodologia che non trova alcuna
utilità pratica o di qualche valenza legale, è una conseguenza di un aspetto
tecnico legato alla gestione dei nomi di dominio nei DNS nazionali.
#### 6.3 Il servizio BoxRoom
Il servizio BoxRoom è un particolare servizio di rete che permette agli
utenti del Comune di mettere a disposizione al mondo esterno file di grandi
dimensioni utilizzando internet. In questo modo l'uso di floppy disk, CD, DVD,
Pen USB e quanto altro, diventa superfluo. Per esempio, l'utente che deve
mandare un grosso file ad un professionista esterno, non deve fare altro che
caricare il file nel server BoxRoom e indicare al sistema l'indirizzo di posta del
professionista; il sistema provvederà a mandare al destinatario un link
personalizzato che potrà essere usato dal professionista stesso per scaricare il
file in questione. In questo modo, oltre che a salvaguardare l'ambiente grazie
al risparmio sull'uso dei supporti che, nella maggior parte dei casi, sarebbero

poi buttati, si ha un notevole incremento della sicurezza in quanto solamente il
destinatario viene in possesso dei dati richiesti, e la stessa transazione viene
documentata mediante l'uso di messaggi di posta elettronica.
La documentazione sull'utilizzo del servizio BoxRoom è disponibile
all'indirizzo intranet “https://linux.comune.piove.pd.it/dps/index.php4”.
#### 6.4 Uso della rete Internet e dei relativi servizi
L'accesso a Internet avviene in due modalità: la prima, o “Modalità a lista
bianca”, è quella consentita a tutti gli utenti della rete comunale e prevede una
navigazione libera verso tutti i siti appartenenti ad una lista di siti sicuri; la
seconda, o “Modalità con password”, avviene mediante l'inserimento delle
credenziali di accesso (username e password fornite appositamente dal
C.E.D.) e consente di navigare anche nei siti non inclusi nella lista bianca.
L'attribuzione delle credenziali di accesso ad Internet nella modalità con
password avviene su specifica richiesta del Dirigente del Servizio, tuttavia
l'effettiva abilitazione del terminale è legata al carico delle risorse
tecnico/informatiche e di connettività presenti nella rete comunale.
È assolutamente proibita la navigazione in Internet per motivi diversi da
quelli strettamente legati all’attività lavorativa stessa.
E' possibile che durante la navigazione esca un messaggio di
avvertimento che indica l'impossibilità di procedere con il caricamento della
pagina, questo significa che il programma di controllo dei contenuti ha rilevato
delle possibili minacce nella pagina da visualizzare; in questo caso avvertire
subito l'Amministratore di Sistema.
È fatto divieto all’utente lo scarico di software freeware o shareware
prelevato da siti Internet, se non espressamente autorizzato
dall’Amministratore di Sistema.
È tassativamente vietata l’effettuazione di ogni genere di transazione
finanziaria di carattere personale ivi comprese le operazioni di remote banking,
acquisti on-line e simili salvo i casi direttamente autorizzati dall’Amministratore
di Sistema con il rispetto delle normali procedure di acquisto.
È da evitare ogni forma di registrazione a siti i cui contenuti non siano
legati all’attività lavorativa.
È vietata la partecipazione a Forum non professionali, l’utilizzo di chat
line (esclusi gli strumenti autorizzati), di bacheche elettroniche e le
registrazioni in guest books anche utilizzando pseudonimi (o nicknames).
Si ricorda che tutta l'attività svolta attraverso la rete internet dagli utenti
della rete comunale viene monitorata e registrata da appositi software
automatici installati nei server comunali; tali tracciati possono essere utilizzati
dal C.E.D. per effettuare controlli generici e per garantire la qualità del servizio;
inoltre, qualora dovesse presentarsi l'eventualità, possono essere consegnati
alle Autorità competenti su specifica richiesta.
### 7 Teleassistenza o Assistenza Remota
Con questi termini si definisce l'azione di prendere il controllo di un PC
senza fisicamente recarsi nel luogo dove il PC è installato; per fare questo è
necessario che il PC sia acceso e collegato alla rete informatica; chi presta
l'assistenza remota deve essere in possesso di credenziali autorizzate.
L'Amministratore di Sistema del Comune di Piove di Sacco ha facoltà di
collegarsi autonomamente in teleassistenza ai PC appartenenti all'Inventario
dei Dispositivi Informatici per eseguire le normali operazioni di manutenzione
ordinaria, oppure si collega su richiesta quando deve fornire assistenza agli
utenti in difficoltà.
Il C.E.D. Del Comune di Piove di Sacco ha stabilito delle regole precise
per concedere l'accesso in Teleassistenza alle Aziende fornitrici del software
gestionale (vedere l'elenco presente nel capitolo 3) , tali regole prevedono
l'uso di un prodotto gratuito basato sul software “ULTRAVNC” che l'utente in
difficoltà esegue per consentire all'incaricato dell'assistenza remota l'accesso
al PC in dotazione.
Le Aziende che intendono avvalersi della Teleassistenza devono
collegarsi al sito “http://uvnc.comune.piove.pd.it”, e andare alla sezione
“PROGRAMMI PER I TECNICI”; qui, a seconda che l'azienda sia già
accreditata o meno, sarà disponibile il link per iniziare la connessione di
teleassistenza.
Nel caso in cui l'azienda che tenta il collegamento non sia ancora
accreditata, sarà presente il link “Leggi l'informativa prima di scaricare il
software” che l'operatore dovrà utilizzare per registrare la propria ditta nel
database e prendere visione delle istruzioni necessarie al collegamento.
Gli accordi in essere vengono raccolti dal C.E.D. e messi a disposizione
per la consultazione presso l'indirizzo intranet “https://linux.comune.piove.pd.it/
dps/index.php4”.
Tutti gli accessi vengono registrati in appositi file di log nelle macchine
server del C.E.D. come da provvedimento 27.11.2008 del Garante della
Privacy
### 8 Gestione delle password
Le password di ingresso alla rete, di accesso ai programmi e dello
screen saver, sono previste e attribuite inizialmente dall’Amministratore di
Sistema.
È necessario procedere alla modifica della password a cura
dell’incaricato del trattamento al primo utilizzo e, successivamente, almeno
ogni sei mesi; nel caso di trattamento di dati sensibili e di dati giudiziari la
periodicità della variazione deve essere ridotta a tre mesi (come previsto dal
punto 5 del disciplinare tecnico allegato al Codice della privacy, d.lgs.vo
n.196/2003) con contestuale comunicazione all’Amministratore di Sistema.
Le password possono essere formate da lettere (maiuscole o minuscole)
e numeri ricordando che lettere maiuscole e minuscole hanno significati diversi
per il sistema; devono essere composte da almeno otto caratteri e non deve
contenere riferimenti agevolmente riconducibili all’incaricato (punto 5 del
disciplinare tecnico, D. Lgs. 196 del 30/06/2003). Nel caso in cui lo strumento
elettronico non permetta almeno 8 caratteri di lunghezza delle password,
dovrà essere utilizzato il massimo numero consentito di caratteri.
Nel caso si sospetti che la password abbia perso la segretezza deve
essere immediatamente sostituita, dandone comunicazione all’Amministratore
di Sistema.
Qualora l’utente venisse a conoscenza delle password di altro utente, è
tenuto a darne immediata notizia all’Amministratore di Sistema.
#### 8.1 Password per la posta elettronica
Si fa presente che i PC client della rete comunale sono collegati ad un
dominio di autenticazione che utilizza la tecnologia “Single Sign On”; questo
significa che la password scelta dall'operatore per il collegamento alla rete
(cioè la password che viene chiesta subito dopo l'accensione del PC o dopo
essersi scollegati dalla rete con “Ctrl+Alt+Canc”) è la stessa utilizzata dal
programma Thunderbird per gestire la posta elettronica; pertanto, modificando
la password iniziale di accesso alla rete, viene automaticamente modificata
anche la password per la lettura della posta elettronica.
### 9 L'Inventario dei Dispositivi Informatici
Viene definito “Inventario dei Dispositivi Informatici” la lista di tutti i
dispositivi informatici (computer, stampanti, monitor, etc.) che rientrano nel
“Parco Macchine” del Comune di Piove di Sacco. Il C.E.D., il Titolare del
trattamento dei dati e l'Amministratore del Sistema hanno competenza e
rispondono solamente delle apparecchiature presenti nell'Inventario dei
Dispositivi Informatici. Il numero di dispositivi presenti è limitato in quanto
dipende dalle risorse tecniche disponibili.
Una lista completa ed aggiornata in tempo reale delle postazioni
registrate nell' Inventario dei Dispositivi Informatici si trova consultando il sito
intranet:
“https://linux.comune.piove.pd.it/dps/index.php4”.
### 10 Utilizzo di computer non appartenenti all'Inventario
dei Dispositivi Informatici
L'utilizzo di apparecchiature non fornite dal C.E.D., o comunque non
presenti all'interno dell'Inventario dei Dispositivi Informatici, è ovviamente
consentito, in questo caso non si applicano le regole descritte nel presente
documento; tuttavia si devono sempre applicare le regole dettate dal buon
senso che sempre si dovrebbero utilizzare per non creare situazioni di pericolo
o di danno alle altre apparecchiature: una di queste regole è, ad esempio,
chiedere preventivamente all'Amministratore di Sistema se quello che si
intende fare può provocare problemi al sistema.
Resta comunque valido il divieto di collegare queste apparecchiature alla
rete comunale o ad altro dispositivo informatico presente nel Comune di Piove
di Sacco.
L'utente che intende utilizzare tali apparecchiature si assume tutte le
responsabilità e se ne accolla gli oneri derivati dalla manutenzione e dalla
gestione, come meglio descritto nel capitolo 12 .
Qualora un Ufficio o Servizio Comunale attivi un sistema informatico
dedicato su cui vengono trattati dati riservati o sensibili e tale sistema non può
essere inserito all'interno dell'Inventario Informatico Comunale, dovrà
provvedere autonomamente a rispettare e garantire tutte le norme di sicurezza
e le misure minime previste dal Dlgs 196/2003, nonché produrre annualmente
entro il 31 marzo il documento D.P.S. Relativo a quel sistema.
### 11 Utilizzo di computer portatili
L’utente è responsabile del computer portatile assegnatogli
dall’Amministratore di Sistema e deve custodirlo con diligenza sia durante gli
spostamenti sia durante l’utilizzo nel luogo di lavoro.
Ai computer portatili si applicano le regole di utilizzo previste per i
computer connessi in rete, con particolare attenzione alla rimozione di
eventuali file elaborati sullo stesso prima della riconsegna.
I computer portatili utilizzati all’esterno (convegni, visite in azienda, ecc.),
in caso di allontanamento, devono essere custoditi in un luogo protetto.
Non lasciare mai i propri dati, magari importanti, all'interno dei computer
portatili in quanto, oltre agli evidenti problemi legati alla privacy, è possibile
che, a causa di un uso improprio da parte di qualche utente maldestro, sia
necessario reinstallare l'intero sistema operativo portando il computer alla
situazione iniziale di fabbrica; è chiaro che in questa situazione tutti i dati
utente in esso contenuti verrebbero perduti irrimediabilmente.
### 12 Manutenzioni, riparazioni e aggiornamenti
Le operazioni di aggiornamento e di manutenzione hardware/software
vengono svolte dai tecnici del C.E.D., o da incaricati esterni autorizzati,
solamente sulle macchine appartenenti all'Inventario dei Dispositivi Informatici
del Comune.
I dispositivi esclusi dall'Inventario dei Dispositivi Informatici non possono
entrare a farne parte successivamente; è possibile tuttavia che ciò avvenga
qualora il C.E.D. abbia escluso la possibilità che venga a crearsi uno squilibrio
tra la quantità di apparecchiature presenti e le risorse tecniche a disposizione.
Se non diversamente concordato con l'Amministrazione Comunale,
qualora dovesse essere necessario provvedere ad una manutenzione sulle
apparecchiature non appartenenti all'Inventario dei Dispositivi Informatici, sarà
cura del responsabile delle apparecchiature attivare un contratto di
manutenzione con una ditta esterna.
### 13 Osservanza delle disposizioni in materia di Privacy
È obbligatorio attenersi alle disposizioni in materia di Privacy e di misure
minime di sicurezza, come indicate nella lettera di designazione di incaricato
del trattamento dei dati ai sensi del disciplinare tecnico allegato al d.lgs.vo n.
196/2003 e successive modifiche e integrazioni.
### 14 Non osservanza della normativa aziendale
Il mancato rispetto o la violazione delle regole contenute nel presente
regolamento è perseguibile con provvedimenti disciplinari nonché con le azioni
civili e penali consentite.
### 15 Aggiornamento e revisione
Tutti gli utenti possono proporre integrazioni e osservazioni al presente
Regolamento. Le proposte verranno esaminate dall'Amministrazione
Comunale.
Il presente Regolamento è soggetto a revisione con frequenza annuale.  

Il Dirigente del C.E.D.
